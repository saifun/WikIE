נתן אלתרמן (14 באוגוסט 1910, ט' באב ה'תר"ע – 28 במרץ 1970, כ' באדר ב' ה'תש"ל) היה משורר, פזמונאי, עיתונאי, פובליציסט, מחזאי, סופר ומתרגם ישראלי, מחשובי משוררי השירה העברית המודרנית, שהשפעתו עליה הייתה ניכרת. חתן פרס ישראל לספרות לשנת 1968. נתן אלתרמן נולד בעיר ורשה שבפולין, אז במערב תחום המושב של האימפריה הרוסית. בגיל 19 יצא לצרפת, תחילה ללימודים באוניברסיטת סורבון שבפריז, וכעבור שנה עבר ללימודי חקלאות בנאנסי, שם שהה שנתיים והשתלם כאגרונום. ב-22 באוגוסט 1934 נשא לאישה את שחקנית התיאטרון הקאמרי רחל מרכוס. בינואר 1941 נולדה בתם היחידה תרצה אתר, לימים משוררת אף היא.בשנת 1970 חלה במחלת מעיים. ב-18 במרץ הובהל לבית החולים, ובמהלך ניתוח מעיים לקה בהתקף לב ואיבד את הכרתו. הוא נפטר עשרה ימים לאחר מכן, ב-28 במרץ.בשל בקשתו "להיקבר כאחד האדם", הוא נקבר בבית הקברות קריית שאול, ולא בחלקת הסופרים בבית הקברות טרומפלדור.